Jsme skupina lidí, které baví přemýšlet, zkoumat, jak věci fungují, a vytvářet věci nové - ať se jedná o programy, roboty, stratosférické balony, geny či kvantovou mechaniku. Proto jsme v Praze založili hackerspace brmlab - fyzické místo, kde se můžeme ve svém volném čase setkávat a společně přemýšlet, pracovat a vyrábět zajímavé věci, nebo třeba dělat přednášky a představovat ostatním naše výsledky.

Pustili jsme se do toho 22. 6. 2010 a od října 2010 se zabydlujeme ve vlastních prostorech. Zároveň rozhodně nezahálíme - pilně pracujeme na spoustě projektů, pravidelně se scházíme, organizujeme přednášky a akce, a hlavně děláme spoustu bláznivých věcí!

Vřele uvítáme jakoukoliv pomoc, ať už nám můžete s něčím poradit či naučit, přebývá vám nějaká elektronika nebo hardware, nebo byste nás rádi podpořili finančně. Zvláště však uvítáme jakékoliv nové zájemce o naše projekty a komunitu - není důležité, co všechno již umíte, počítá se hlavně chuť se učit teď, tvořit, stavět a vynalézat! Stačí se zastavit na nejbližším meetupu, přihlásit se na náš mailing list nebo mrknout na náš IRC kanál.

Většina informací na této wiki je v angličtině - z části jsme tak zvyklí komunikovat, z části to vychází ze silného ducha mezinárodní spolupráce mezi hackerspacy po celém světě. Doufáme, že většině informací porozumíte, i pokud v angličtině nejste pevně kovaní. Nebojte se editovat i nejste-li si jisti gramatikou, budete-li psát česky, také to není žádná tragédie - případně Vám rádi pomůžeme třeba na IRC!